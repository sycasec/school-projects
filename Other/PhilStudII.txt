ANG PILIPINO SA BAGONG KALAKARAN NG EDUKASYON
AT KULTURA
Binabati ko kayo na mga tagapagturo ng mga aralin sa ating wika, sa
inyong matapat na pananalig sa kaunlaran ng ating bansa na magagawa sa
pamamagitan ng wikang pamana ng ating mga magulang at dinakila ng ating
mga bayani. Mabuhay kayo!
Nasisiyahan ako sa paksang-diwa ng inyong gawaing kapulungan
ngayon. “Ang Pilipino sa Bagong Kalakaran ng Edukasyon at Kultura.” Ito
ay nagpapakilala na kayo ay naghahanda sa ikatutupad ng layunin ng ating
Bagong Lipunan. At diyan, bilang mga guro, ay malaki ang inyong magagawa.
Sa katunayan ay kayo sa paaralan, kasama ng mga magulang sa tahanan at
mga alagad ng simbahan, ang mga tagapaghubog ng isipan at damdamin
ng ating kabatan upang maging pagasa ng ating bayan. Nawa’y maisagawa
ninyo at maipagtagumpay ang magandang layuning ito.
Ang Bagong Hugis ng Edukasyon
Napatunayan natin na kailangang baguhin ang patakaran sa ating
edukasyon. Dati ay tinuturuan natin at inihahanda ang mga bata sa mababang
paaralan upang akapagpatuloy ng pag-aaral para sa isang propesyon; gaya
halimbawa ng pagiging abogado, doctor, at iba pa na pawing napagtatapusan
lamangng mga anak-mayaman;sapagkat ang mga karerang ito ay totoong
humihinging malaking gugulin. Paano ngayon ang mga batang mahihirap,
na kadalasa’y ni hindi maitaguyod na mapag-aral ng kanilang mga magulang
sa mataas na paaralan man lamang? Tunay na kailangang maibago sila ng
landas. Dapat na sa kanilang pag-aaral sa simula pa lamang ay maikintal na
sa kanilang isipan at masanay sila sapagkatuto sa isang hanapbuhay, upang
sa gayon ay hindi sila lumabas na may pinag-aralan ay walang nalalamang
trabaho.
Tungkol sa bagay na ito, na iyon laamng mayayaman o may-kaya sa buhay
ang napag-aaral sa magastos na propesyon, kahit na masasabing mahina ang
ulo ng anak-mayaman, ay unti-unti na rin nating mababago ang kawalang
katarungang iyon sa ating lipunan. Ibig ko na mangyari sa ating bansa na
hindi lamang ang mga anak-mayaman ang maaaring makapagpatuloy ng
pag-aaral sa mga propesyong humihingi ng mataas na talino. Iyan ang dapat
maging sukatan; ang talino at hindi ang yaman. Sa di kakaunting pangyayari’y
nasaksihan natin ang naghahawak ng mga propesyong lampas sa kanilang
katalinuhan. Kayo ang makapagsasabi sa kahinaang ito ng sistema ng ating
edukasyon. Ito ang dapat mabago.
Araling Panghanapbuhay
Sa ating ginagawang pagbabago sa pagtuturo ay nalalaman nating
lahat na upang maging mabisa ang pagkatuto ng isang bata sa araling
panghanapbuhay, ang dapat gamiting wikang panturo ay ang salitang
katutubo sa ating bayan, sapagkat diyan madaling maiintindihan ng bata ang
itinuturo sa kaniya, lalo na kung nasa mababang grado pa lamang siya.
Ang malungkot pang lalo ay ang pangyayari sa ilan nating propesyunal
na tekniko, halimbawa sa pagsasaka. Dalubhasa sila sa kaalaman sa
mabuting paghahalaman at paglilinang ng lupa. Ngunit ang karunungan nila
ay natutuhan sa wikang dayuhan, na doon lamang nila maipaliliwanag. Kaya
kung maharap sila sa ating mga magbubukid na hindi marunong ng Ingles
kundi “yes sir, no sir” lang, ay naroon na ang hindi pagkakaintindihan. May
communication gap, at iyan ay dahil sa maling sistema ng ating edukasyon.
Ang Pagpapalaganap ng Pilipino
Samakatwid, ang inyong gawaing-kapulungan sa mabisang pagtuturo
ng Pilipino ay inaasahan kong naglalayon ding maituro ang iba’t ibang
kaalaman sa hanapbuhay sa pamamagitan ng sariling wika. Ang Pilipino ay
laganap na at nagsisilbing daan ng talastasan ng lalong maraming karaniwang
mamamayan sa lahat ng dako. Dapat ipagpatuloy ang pagpapalaganap na
ito sa kinikilalang pinakamaunlad na katutubong wika sa Pilipinas.
Ang Pangasiwaang ito ay nakatalaga sa pagpapalaganap ng wikang
pambansa. Matatandaan ninyo na marami na akong nalagdaang batas,
proklamasyon at iba pang kautusang tagapagpaganap tungkol sa bagay
na ito. At ngayon, sa ilalim ng Bagong Lipunan, ay nakikita ang ibayong
pagpapahalaga—at paggamit—ng Pangasiwaang ito sa wikang Pilipino.
Isaalang-alang ang ating bagong Saligang-Batas. Ganito ang sinasabi
sa Artikulo XV, Seksyon 3:
  1. Ang Saligang-Batas na ito ay dapat ipahayag na English at
  Pilipino ang dapat na mga wikang opisyal, opisyal sa English
  at sa Pilipino, at isalin sa bawat diyalektong sinasalita nang
  mahigit sa limampung-libong taong bayan, at sa Kastila at
  Arabik. Sakaling may hidwaan, ang tekstong English ang
  mananaig.
  2. Ang Pambansang Asamblea ay dapat gumawa ng hakbang
  tungo sa pagpapaunlad at pormal na adopsiyon ng panlahat
  na wikang pambansa na makikilalang Filipino.
  3. Hangga’t walang ibang itinatadhana ang batas (ang orihinal na teksto ay hindi kumpleto at naputol ang ikatlong numero).

Maliwanag na itinatadhanang magkaroon ng dalawang wikang opisyal:
Pilipino at English. Iniaatas din sa Pambansang Asamblea na “dapat gumawa
ng hakbang tungo sa pagpapaunlad at pormal na adopsiyon ng panlahat
na wikang pambansa.” Samakatwid, nakatalaga ang ating pamahalaan
sa patakaran ng pagkakaroon ng dalawang wika: Pilipino at English. Ang
Pangasiwaang ito ang nagpapatupad ngayon ng gayong patakaran. Kaya,
lalong dapat na linawin ng Pambansang Lupon ng Edukasyon at ng Kagawaran
ng Edukasyon at Kultura ang pagpapatupad ng patakarang ito: Pilipino para sa
ating pambansang pangangailangan—bilang buklod ng pagkakaisa at tatak
ng ating kaangkinang pambansa; at Ingles, para sa ating pakikipagtalastasang
pandaigdig.
Bilang mga superbisor at tagapangasiwa sa paaralan, inaasahan ko
na pag-iibayuhin ninyo ang inyong pagsisikap upang lalong bumilis ang
pagyaman at paglaganap ng ating wikang Pilipino.
Kayo ang higit na nakaaalam kung paanong maisasagawa ito. Ang
mahalaga ay ang inyong katapatan at sigasig sa hinaharap ninyong gawain.
Nasa likod ninyo ang Pangasiwaan sa pagbabagong ito ng paningin at
kalakaran sa ating edukasyon at kalinangan.
Ipagpatuloy ninyo ang magandang gawaing ito, na hindi lamang
makatutulong nang malaki sa ikauunlad ng kabuhayan kundi ikahahango
panatin sa isipang kolonyal na ang paniwala ay hindi tayo magiging bansang
matatag at maunlad kung hindi sa pamamagitan ng wikang dayuhan.
Naniniwala ako na para sa madaling ikatututo ng kabataan sa iba’t ibang
larangan ng pamumuhay, lalo na sa pagpapaunlad ng ating likas na
kayamanan, ay wikang katutubo ang dapat na gamitin.
Ang Bagong Lipunan
Nakasalalay sa inyo ang pagbabagong ito. Ang ibig kong sabihin ay
huwag kayong manlalamig sa inyong sinagutang tungkulin. Ano man ang
narinig ninyong panininira sa bagong paraan ninyong ginagamit sa bagong
kalakaran ng edukasyon sa ating Bagong Lipunan, ay huwag masisira ang
inyong loob, sapagkat ang nagkakaisa nating pagtutulungan sa pagbabagong
buhay ay tiyak na maipagtatagumpay.
Kaya ibig kong makita ang paunlad na paggamit ng Pilipino sa
ating paaralan, mula sa pinakamababang grado hanggang sa antas ng
pagpapakadalubhasa. Sa tinanggap kong kabatiran ay ganito na ang
nangyayari. Ito’y magandang palatandaan. Kinakatigan ko, kaipala’y
ibinubunsod, ang puspusang paggamit ng Pilipino bilang panturo sa ating
paaralan at sa mga iba pang larangan ng ating buhay.
Lubos ang aking paniniwala na sa ginagawa nating ito ay pinapatnubayan
tayo ng makabansang diwa ng ating mga bayaning nanguna sa kilusang ito.
Huwag natin silang biguin sa kanilang pangarap na makitang nagniningning
ang lahing Pilipino sapagkat may sariling wika, sariling bandila, at sariling
bansa.
