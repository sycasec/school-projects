
ANG WIKANG PAMBANSA SA BAGONG LIPUNAN
(Pananalita ng Pangulong Ferdinand E. Marcos sa palatuntunang
pambukas sa Linggo ng Wikang Pambansa na ginanap sa MLQ University,
Agosto 13, 1973.)
Ipinagdiriwang natin ngayon ang unang Linggo ng Wikang Pambansa
sa ilalim ng Bagong Lipunan, bukod sa pangyayaring nakatadhana na ngayon
sa bagong Saligang Batas ang ating wikang pambansa.
Nang una akong maging tagapagsalita sa ganito ring pagkakataon, may
ilang taon na ang nakalilipas, sinabi ko na sana ay wala nang ganitong araw
o linggo ng wika. Sa ating mga Pilipino, ang bawat araw ay dapat na ituring
na araw ng wika—ang wikang sagisag ng ating kaluluwa bilang isang bansa.
Kung tayo-tayo ang nag-uusap at nagsusulatan, opisyal man o hindi, bakit
hindi sariling wika ang gamitin natin?
Hindi kaila sa inyo ang ginawa ko ukol sa ating wika. Sa pagtanggap
na opisyal ng mga embahador o sugo ng ibang bansa ay wika natin ang
aking ginagamit. Iyan ay hindi lamang pagsunod sa kaugaliang pandaigdig
kundi tanda ng pagkilala sa sarili nating wika. Ibig nating ipakilala na
bilang isang bansang malaya at nagsasarili ay mayroon tayong sariling wika
na ikinararangal natin. Kung sa pakikipagharap sa isang dayuhan na hindi
marunong ng ating wika ay ginagamit ko ang ating wikang pambansa, lalong
dapat na gamitin ito sa pakikipag-usap sa isang kababayan. Iyan ang dahilan
kung bakit hangga’t maaari, kahit sang panig ng ating bansa, ang ginagamit
ko ay ang wikang Pilipino.
Ang paksang-diwa ng pagdiriwang sa taong ito ay “Ang Tungkulin
ng Wikang Filipino sa Bagong Lipunan.” Tulad ng alam ninyo, ang Bagong
Lipunan ay inilunsad ko bilang isang mahigpit na pangangailangan. Hinihingi
ito ng mga pangyayari. Ang lumang lipunan na itinakwil natin ay mabuti
lamang sa mayayaman at malalakas, ngunit salot sa mahihirap at mahihina.
Kaya binuwag natin iyan. Ang kapos sa buhay ay dapat magkaroon ng ibayong
tangkilik ng pamahalaan. Kailangang ganap na mawala ang palakasan at
magkapantay-pantay ang lahat—mayaman man o mahirap, bata o matanda,
babae o lalaki—sa harap ng batas. Hindi lamang iyan, itinatag natin ang
Bagong Lipunan upang bigyan ang talino at kakayahang Pilipino ng ganap
na kalayaan sa pagtatatag ng isang bansang maunlad, marangal, malaya at
makatarungan.
Ang tungkulin ng wika sa Bagong Lipunan ay ipaliwanag sa sambayanan
ang mga ginagawa nating pagbabago. Kailangang masaksihan ng bayan ang
adhika at ginagawa ng Bagong Lipunan. Malimit maging balakid dito ang
wikang ginagamit, dahil sa hindi wika ng bayan, kundi wikang dayuhan.
Narito ang malaking tungkulin ng Wikang Pilipino sa pagbabago ng ating
lipunan.
Ang mga pinuno ng kagawaran ng edukasyon at kultura ay
nagbubunsod ng bagong paraan sa pagtuturo ayon sa hinihingi ng Bagong
Lipunan. Ito ay hindi lamang sa ating bansa ginagawa. Ang mga bansa
sa Asia na dating sakop ng mga kapangyarihang dayo, na ngayo’y may
kasarinlan na tulad ng Pilipinas, ay isa-isang nagbabangon upang maiwaksi
ang kaisipang kolonyal at magpasok ng mga pagbabago lalo na sa larangan
ng edukasyon. Kasama sa mga bansang ito ang Indonesia, Malaysia, India,
Pakistan at Sri Lanka. Tayo ang una sa mga ito sa pagkakaroon ng kasarinlan.
Ngunit nakalulungkot sabihin na tila tayo pa ang nahuhuli sa pagbabago
sa edukasyon. Isa sa dahilang ito ay ang dominanteng wikang dayuhan
na patuloy sa paghubog sa kaisipan ng ating kabataan, samantalang sa
mga bansang nabanggit ay pinaiiral na nila ang patakarang makabansa
sa pagtuturo, una na rito ang paggamit ng katutubong wika sa paaralan. 

Kailangang iligtas ang isipan at damdaming Pilipino sa pagsakmal ng mga
wikang dayo.
Hindi ang ibig sabihin nito ay ibabalik natin ang ating Bagong Lipunan
sa makalumang kabihasnan ng ating mga ninuno. Ang ibig lamang natin
balikan at bigyan ng lubos na pagpapahalaga ay ang katutubong kaugalian
sa dangal, asal, katapatan, pagkamakatarungan, at pagmamahal sa sariling
bayan sa pamamagitan ng pagbuhay sa magagandang ugali ng ating lahi.
Kung tumulad man tayo sa ibang bansa, ang kunin lamang natin ay ang
makabubuti sa lalong maraming mamamayan. Dahil dito kaya pinuputol
natin ang paghahari ng mayayaman at malalakas. Ngayon ay dinirinig natin
ang tinig ng lahat, hindi kailangang marunong magsalita ng wikang dayuhan
upang makadulog sa hukuman at iba pang tanggapan ng pamahalaan
upang maiharap ang karaingan at makahingi ng katarungan. Tayong
naging mapalad na makapag-aral, lalo na sa wikang dayuhan, ay dapat na
magsanay sa pakikitungo sa ating mga kababayang dahop sa kabuhayan at
kapos sa kaalaman ng wikang dayuhan upang maipagtagumpay natin ang
mga pagbabago sa ating lipunan.
Ako’y natutuwa sa ginawang pasya ng Pambansang Lupon ng
Edukasyon, pitong araw lamang ngayon ang nakalilipas. Ito’y tungkol sa
magkaagapay na paggamit ng Pilipino at Ingles bilang mga wikang panturo,
bukod sa pagiging mga tanging paksang aralin mula sa mababang grado
pataas. Ang pasiyang ito, sa katunayan, ay alinsunod sa nais kong mangyari,
tulad ng pahayag kong ginawa sa mga superbisor at guro ng wikang
pambansa sa kanilang kumbensiyon noong nakaraang Mayo. Sana’y sa
Pilipino na lamang, ngunit hinihingi ng mga konsiderasyong praktikal na
sanayin din natin sa Ingles ang ating kabataan para sa ilang partikular na
pangangailangan. Inaasahan ko na ang mga kinauukulan ay magbabalangkas
ng kanais-nais na mga panuntunan sa pagpapatupad ng bagong patakaran.
Ang hakbang na ito, nais kong bigyang-diin, ay isa sa mga pagbabagong
isinasagawa ng Pangasiwaan.
Kaalinsabay nito, nais kong masaksihan ang mga naghahawak
ng katungkulan, mula sa mga kagawad ng gabinete hanggang sa
nagsisipamatnugot ng mga baranggay, ay magsimula nang gumamit ng
Pilipino sa kanilang mga talumpati, lalo na sa pagtalakay ng mga suliraning
pambayan ay dapat na ring masulat o masalin sa wikang pambansa.
Gayundin, iniaatas ko sa mga kinauukulan ang pagsasalin sa Filipino ng
mga materyales sa edukasyon, maging nakalimbag o pambrodkast, upang
makamit ang pinakamatayog na bisa ng impormasyong pampamahalaan.
Ang lahat ng kasulatan at pormulasyong gamitin ng bayan.
Nalalaman ko na ang paglinang ng katutubong wikang pambansa ay
matagal na gawain. Gayunman, ito ay hindi matatapos kung hindi natin ganap
na babalikatin. Ang pagpapaunlad ng wikang pambansa ay sinimulan natin
apatnapung taon na ang nakalilipas. Mayroon na tayong wikang pambansa,
ang Pilipino, ngunit nangangailangan pa ito ng puspusang pagtangkilik
at ibayong pagpapasigla. Ang totoo, ang bagay na ito ay tila nakaligtaan
natin ng lumipas na mga taon. Lubha tayong naging abala sa ibang mga
suliraning pambansa. Ang mga inaasahan ng bayan na dapat manguna sa
kilusan ay nagsipagwalang-bahala sa landas ng wika. Ako’y naniniwala na
magtatagumpay tayo sa mithiing ito. Pinatutunayan ng sarili kong karanasan
na maaari na akong makipagtalastasan sa ating mga kababayan saan mang
dako ng kapuluan sa pamamagitan ng wikang Pilipino. Kailangan lamang
nating pag-ibayuhin pa ang pagpapalaganap nito upang pagsapit ng di
nalalayong hinaharap ay hindi na tayo kailangang gumamit pa ng wikang
banyaga upang magkaintindihan.
Ang pangarap ko ay makausap nang tuwiran ang pinakaabang
mamamayan saan mang sulok ng ating bansa sa pamamagitan ng ating
katutubong wika. At sa gayong sukatan ay mithiin ko rin na ang pinakaabang
mamamayang iyan ay tuwirang makapagpahayag ng kaniyang naiisip at
nadarama sa pamamagitan ng isang katutubong wika na bumubuklod sa
atin. Ito sa wari ko ay unti-unti nang nagaganap sa pamamagitan ng wikang
Pilipino.
Samakatwid, nananawagan ako sa lahat na magkaisang-kilos tayo
tungo sa ating kaluwalhatiang pambansa. Kalimutan na natin ang walang-
kawawaang pagbabalitaktakan tungkol sa kung ano ang dapat pagyamaning
wikang pambansa, at kung ano ang dapat ipangalan dito. Ang wikang
pambansa natin ay ang wikang Pilipino o Filipino. Sikapin nating yumabong,
lumakas, maging matipuno at lubusang lumaganap ito sa bisa ng ating
paggamit.

Ayon kay Rizal, ang wika ay siyang kaluluwa ng bansa. Ang wikang
Pilipino ang ating pambansang kaluluwa.
Nakikiisa ako sa sanlinggong pagdiriwang ng ating bansa.
